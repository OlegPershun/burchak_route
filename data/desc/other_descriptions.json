{
    "0" : "- пішохідний пізнавальний маршрут проходить центральною частиною Канівських гір в межах Трахтемирівського півострова або луки (дугоподібного вигину ріки чи берега) та представляє найбільш характерні природні утворення цієї місцевості - поєднує лісову та лучну ділянки вздовж Дніпра. Головним об’єктом уваги є особливий ландшафт цієї місцевості. Канівські гори відомі в геологічній науці як Канівські дислокації і вирізняються унікальною геологічною будовою. Вона визначила специфічність ландшафту Канівських гір – вони вкриті густою та розгалуженою яружно-балковою мережею. Тут проходить найпівденніша ділянка природних грабово-дубових лісів (їх прикладом є Голосіївський ліс у Києві). Тут зафіксовано близько 15 червонокнижних видів флори та фауни. Половина маршруту проходить через лісовий масив Бучацька дача, друга половина – через лучну прибережну ділянку, яка подекуди включає старий фруктовий сад. По маршруту розташовано 19 археологічних пам’яток, що представляють скіфську, зарубинецьку, давньоруську та пізньосередньовічну епохи. На початку маршруту з боку села Бучак знаходиться збережений вітряк (1946 рік), братська могила воїнів Букринського плацдарму, а також створюваний Бучацький краєзнавчий музей. На маршруті зустрічаються ряд місцевих джерел (вода питна), а також гідрологічна пам’ятка Рожена криниця. На маршруті, окрім сіл Григорівка та Бучак, відсутні інші населені пункти, будинки та споруди. У селі Григорівка є нова, відбудована у козацькому стилі Миколаївська церква, також працюють два магазини. Перед Григорівкою на постаменті встановлено танк Т-34 на честь форсування Букринського плацдарму у ІІ-ї Світовій війні. Загалом це надзвичайно мальовнича місцевість. Маршрут розрахований на звичайних туристів без підготовки."
}